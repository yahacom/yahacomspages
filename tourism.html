<p>Туризм – одне із моїх захоплень, яке я найбільше люблю. Це можливість відкрити себе природі і природу для себе, можливість побачити хто є хто, та досягти нових висот. А якщо просто, туризм – це мій стиль життя.</p>

<p>Наразі, я займаюсь пішохідним туризмом. Ходжу в походи уже четвертий рік. За цей час досягнув ІІ дорослого розряду і не планую зупинятися. Я побував в 15 цікавих мандрівках. І мені є чим поділитися. Саме тому я вирішив започаткувати нову рубрику у себе на блозі. Тут можна буде дізнатися багато чого про такий вид спорту як пішохідний туризм. Будуть розміщуватись різні статті і рекомендації по організації і проведенню походів, а також короткі звіти з пройдених мною мандрівок.</p>

<p>Доступні підрозділи:<br />
– <a href="/tourism/publikatsiji-pro-pohody" title="Публікації про походи">Публікації про походи</a><br />
– <a href="/tourism/sportyvnyj-turyzm-zvannya-ta-rozryady" title="Спортивний туризм, звання та розряди">Спортивний туризм, звання та розряди</a><br />
– <a href="/tourism/sporyadzhennya-dlya-pishoho-turyzmu" title="Спорядження для пішого туризму">Спорядження для пішого походу</a><br />
– <a href="/tourism/pryntsypy-orhanizatsiji-pishohidnyh-mandrivok" title="Принципи організації пішохідних мандрівок">Принципи організації пішохідних мандрівок</a></p>

<p>Що ж являє собою туризм і турист? Звертаючись до Вікіпедії, отримуємо визначення:</p>

<blockquote>
  <p><strong>Туризм</strong> — тимчасовий виїзд особи з місця постійного проживання в оздоровчих, пізнавальних, професійно-ділових чи інших цілях без здійснення оплачуваної діяльності в місці перебування.</p>
</blockquote>

<p>Таким чином, якщо ви зібрались в поїздку скажемо із Львова в Київ на екскурсію, при цьому живете у Львові, то ви займаєтесь туризмом. Давайте подивимось хто ж такий турист. Здебільшого, я зустрічаю людей які асоціюють з цим словом людей з великими наплічниками. Та це не так.</p>

<blockquote>
  <p><strong>Турист</strong> – особа, котра добровільно змінила місце проживання більше ніж на 24 години але до шести місяців з будь-якою метою, крім діяльності, що оплачується на місці тимчасового проживання.</p>
</blockquote>

<p>Тобто, туристом вважається кожен хто, наприклад, поїде погуляти Парижем.</p>

<p>Туризм – важлива сладова соціального життя, що дозволяє пізнавати довкілля і самого себе.</p>

<p>Туризм поділяється на безліч видів в залежності від критерію. Таким чином в залежності <strong>від мети подорожі</strong>, туризм поділяють на такі види:</p>

<p>– спортивний;<br />
– пізнавальний (екскурсійний);<br />
– діловий;<br />
– любительський (мисливський, рибальський);<br />
– релігійний;<br />
– рекреаційний, тощо.</p>

<p>В залежності <strong>від категорій осіб</strong>, він може бути:</p>

<p>– дитячий;<br />
– молодіжний;<br />
– сімейний;<br />
– для осіб похилого віку;<br />
– для інвалідів.</p>

<p>Для зручності класифікування туризму виділили групи. Я наведу тут декілька основних про які мова піде далі.</p>

<p>– <strong><em>за характером туристичного маршруту</em></strong> існують такі види туризму: рівнинний, гірський, водний, спелео, повітряний, космічний, змішаний;</p>

<p>– <strong><em>залежно від засобів пересування</em></strong>: пішохідний, лижний, кінний, автомобільний, велосипедний, водний, автобусний, залізничний, авіаційний, комбінований;</p>

<p>– <strong><em>за місцем проведення подорожі</em></strong> розрізняють туризм внутрішній (національний) та зовнішній (міжнародний);</p>

<p>– <strong><em>за діяльністю</em></strong> – туризм з активними (веслові судна, плоти, катамарани, велосипеди та інші) і пасивними (морські та річкові круїзи, подорожі на автобусах, яхтах, тощо) засобами пересування;</p>

<p>– <strong><em>за способом організації подорожі</em></strong> (плановий та самодіяльний).</p>

<p>З першими двома групами все зрозуміло а ось далі поясню. <strong>Внутрішній туризм</strong> – це подорож в межах країни, що здійснюється її громадянами, а <strong>зовнішній (міжнародний)</strong> – це виїзд за межі країни, наприклад, я громадянин України поїхав на екскурсю у Польщу. У <strong>плановому туризмі</strong> учасники подорожують на автобусах, літаках, чи іншому транспорті по наперед намічених маршрутах, зупиняються в готелях або на турбазах, де їм надається ночівля, харчування й екскурсовод. У <strong>самодіяльному туризмі</strong> туристичні послуги забезпечуються на основі самодіяльності туристів. Туристи самі обирають маршрути і спосіб пересування, забезпечують собі харчування, нічліг і місце відпочинку.</p>

<p>Окрім цього існують також форми туристичної роботи:</p>

<p>– туристична прогулянка;<br />
– екскурсії;<br />
– експедиції;<br />
– походи.</p>

<p>Надалі я буду розглядати походи, бо ходжу саме в походи і займаюся їх організацією.</p>

<p>Давайте дамо визначення походу:</p>

<blockquote>
  <p><strong><em>Походи</em></strong> – організовані групові пересування пішки, на лижах, велосипедах, човнах тощо, з метою фізичного вдосконалення, пізнання краю, суспільно-корисної діяльності.</p>
</blockquote>

<p>Походи також діляться на види в залежності від мети, але я напишу лише про такий вид, як спортивні походи. Спортивні туристичні походи – це групове або командне проходження туристичного спортивного маршруту певної протяжності з подоланням природних перешкод (перевалів, порогів, печер тощо) різної складності за певний час. Відповідно до протяжності і кількості днів в польових умовах, а також складності обраного маршруту, спортивні походи мають ступені і категорії складності. Про це більш детально можна прочитати на сторінці Класифікація спортивних туристичних походів. Спортивні походи проводяться з таких видів туризму: пішохідний, лижний, спелео, водний, гірський, велосипедний, автомобільний та ін. Я ж буду висвітлювати пішохідний туризм.</p>

<p>В написанні даної статті мені допомогла книга Спортивний туризм Грабовський Ю.А., Скалій О.В., Скалій Т.В.</p>

<p>З цієї сторінки ви дізналися, що таке туризм і хто такий турист, як класифікують види туризму, а також основні цілі розділу Туризм на цьому сайті. Якщо виникла запитання пишіть, контакти на сторінці <a href="/profile" title="Проfile">Проfile</a>. Коментуйте, ставте лайки, мені цікава ваша думка…</p>
