<p>А ми продовжуємо далі розглядати <a href="/tourism/pryntsypy-orhanizatsiji-pishohidnyh-mandrivok" title="Принципи організації пішохідних мандрівок">Принципи організації пішохідних мандрівок</a>. В минулих публікаціях я писав про <a href="/tourism/pryntsypy-orhanizatsiji-pishohidnyh-mandrivok/kerivnyk-pohodu-hto-vin" title="Керівник походу – хто він?">керівника мандрівки</a> і про <a href="/tourism/pryntsypy-orhanizatsiji-pishohidnyh-mandrivok/turystska-hrupa" title="Туристська група">туристську групу</a>. Давайте зараз поговоримо про те, як правильно розподілити обов’язки в групі.</p>

<p>Для чого взагалі потрібні обов’язки в групі? Тут все просто, перш за все, керівнику потрібна допомога в організації і проведенні мандрівки і потрібно зразу розподілити хто чим буде займтися, а по-друге, обов’язки вводяться з метою навчання учасників. Тобто, коли кожен з учасників виконує свої обов’язки, він вчиться щось робити і в майбутньому, якщо він стане керівником походу, йому буде легше при організації.</p>

<p>Які ж є обов’язки? Нижче я перерахую всі.</p>

<ul>
  <li><span style="line-height: 24px;"><strong><em>командир</em></strong> – організовує групу при підготовці до походу, контролює роботу чергових посад (про це нижче) і у разі потреби надає їм допомогу</span><span style="line-height: 24px;">, він є помічником керівника.</span></li>
  <li><span style="line-height: 24px;"><strong><em>скарбник</em></strong> – відповідає за фінанси групи, перед походом складає кошторис походу, разом із завідуючими харчуванням і спорядженням складає план витрат, веде облік зроблених витрат.</span></li>
  <li><span style="line-height: 24px;"><strong><em>завідуючий харчуванням</em></strong> – складає меню на кожен день, згідно з меню складає список продуктів на весь похід; організовує закупівлю продуктів та готує їх до походу; разом із завідуючим спорядженням розподіляє продукти харчування між учасниками мандрівки; під час походу, стежить за наявністю продуктів.</span></li>
  <li><span style="line-height: 24px;"><strong><em>завідуючий спорядженням</em></strong> – під час підготовки до мандрів переглядає все спорядження, складає список того, що група бере із собою; разом із ремонтним майстром здійснює ремонт спорядження; розподіляє групове спорядження між учасниками. </span></li>
  <li><span style="line-height: 24px;"><strong><em>штурман</em></strong> – на етапі підготовки готує картографічний матеріал та складає маршрут; вивчає складні ділянки маршруту; веде роботу по роз’ясненню учасникам мандрів основних принципів орієнтування на місцевості; під час походу стежить за правильним і безпечним проходженням маршруту.</span></li>
  <li><span style="line-height: 24px;"><strong><em>ремонтний майстер</em></strong> – ремонтує групове спорюдження та допомагає в ремонті індивідуального.</span></li>
  <li><span style="line-height: 24px;"><strong><em>санітар</em></strong> – у санітара знаходиться аптечка; перед походом він вивчає основи лікарської допомоги та вчиться надавати першу медичну допомогу; з допомогою лікаря чи медсестри коплектує похідну аптечку; перевіряє наявність необхідних лікарських засобів та строк їхньої придатності.</span></li>
  <li><span style="line-height: 24px;"><strong><em>краєзнавець</em></strong> – перед походом готує список цікавих краєзнавчих, історичних об’єктів на маршруті; передає цю інформацію штурману, котрий в свою чергу вносить корекції у маршрут; під час походу розказує учасникам мандрівки про краєзнавчий об’єкт, який відвідує група.</span></li>
  <li><span style="line-height: 24px;"><strong><em>фотооператор</em></strong> – організовує фото-зйомку під час проходження маршруту; перед походом готує фото-апаратуру; під час мандрівки інструктує чергових фотооператорів, стежить за справністю техніки та рівнем заряду акумуляторів чи батарейок, в разі необхідності купує нові; на основі відзнятого матеріалу, по закінченню мандрів вибирає фото для звіту.</span></li>
</ul>

<p>Щойно ми розглянули основні обов’язки. Розподіляє їх між учасника керівник, враховуючи хто які обов’язки мав раніше. Або це робиться жеребкуванням, наприклад, беруться маленькі листочки з написаними на них обов’язками, і кожен учасник витягує щось своє. Якщо група велика, то доцільно на більш складніші і відповідальніші посади призначити два чоловіка,. Це, наприклад, завідуючий спорядженням чи харчуванням, штурман.</p>

<p>Окрім основних обов’язків, є ще чергові посади. Чергові змінюються кожного дня. Серед них такі посади як: черговий кухар, відповідальний за вогнище, черговий штурман, черговий хронометрист, черговий фотооператор. Якщо основні посади визначають те чим той чи інший учасник буде займатись на протязі всього походу, включаючи підготовку і розбір, то чергові посаді визначають зайнятість на певний день мандрівки. Так, черговий кухар одного дня буде готувати їсти для всієї групи, а наступного, наприклад, вести групу по маршруту, виконуючи обов’язки чергового шутрмана. Давайте розглянемо що означає кожна із чергових посад.</p>

<ul>
  <li><span style="line-height: 24px;"><strong><em>черговий кухар</em></strong> – займається приготуванням їжі для всієї групи, розподіляє готову до вживання їжу між учасниками так, щоб всім дісталась однакова частина; після приготуваня їжі, миють груповий посуд (казанок, ложку, дощечки….). Варто призначити двох чоловік.</span></li>
  <li><span style="line-height: 24px;"><strong><em>відповідальний за вогнище</em></strong> – займається організацією багаття з урахуванням техніки безпеки, забезпечує дрова, власне розпалює багаття і підтримує його. Варто призначити двох чоловік.</span></li>
  <li><span style="line-height: 24px;"><strong><em>черговий штурман</em></strong> – веде групу по маршруту, відповідає за виконання графіку руху групи, задає темп руху, з урахуванням фізичних можливостей найслабшого учасника, в разі втрати орієнтування організовує розвідку.</span></li>
  <li><span style="line-height: 24px;"><strong><em>черговий хронометрист</em></strong> – фіксує час руху і відпочинку групи, зазначаючи при цьому місця зупинок.</span></li>
  <li><span style="line-height: 24px;"><strong><em>черговий фотооператор</em></strong> – веде фотозйомку під час проходження маршруту, на місцях ночівель і т.д.</span></li>
</ul>

<p>Як краще розподілити чергові посади, видно з таблиці нижче. А власне розподіл проводиться тим же жеребкуванням.</p>

<p><a href="/content/2012/09/chergovi.jpg"><img src="/content/2012/09/chergovi.jpg" alt="Приклад чергування" /></a></p>

<p><span style="text-align: justify;">Наведений тут список основних і чергових посад є загальним і під кожен похід підбираються окремо. Наприклад, не доцільним є призначати командира – з цим обов’язком прекрасно впорається заступник керівника, виконуючи при цьому обов’язки фотооператора.</span></p>
