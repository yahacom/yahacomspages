<p>Я був у мандрах вже багато разів, деколи більше ніж на тиждень відлучався від цивілізації. Тож до списку необхідних речей відношусь дуже серйозно. Пам’ятаю, в моїх перших мандрах завжди була якась річ, котру я ніс і не використовував, або чогось не вистачало. Таке буває і зараз, але таких випадків тепер набагато менше. Ми ніколи не можемо знати напевне яка буде погода і що нам може знадобитись. Зазначу, що варто підбирати речі, які зможуть виконувати декілька функцій. Наприклад, замість того щоб тягнути ложку, вилку і ніж, можна взяти один мультитул в котрому є всі ці предмети. Це робиться для того щоб зменшити вагу всього спорядження яке ви берете. Далі я наведу стандартний список необхідних речей.</p>

<p><strong>1</strong>. Рюкзак. Повинен бути туристичним із відповідним об’ємом. Як правило, для дівчат та жінок 50-65 л, для чоловіків від 70 л. Детальніше про туристичні рюкзаки можна буде почитати в статті Туристичний наплічник.</p>

<p><strong>2</strong>. Капелюх (легка шапочка з козирком або полями, вовняна шапочка чи берет). Головний убір варто брати завжди, це захист від палючого сонця, вітру, опадів і кліщів в лісі.</p>

<p><strong>3</strong>. Взуття (кеди або кросівки з повстяною устілкою і шкіряні черевики з міцними шнурками), яке має бути міцним, закритого фасону, на низькому підборі, достатньо розношеним. А ось до взуття потрібно віднестись із повною серйозністю. Адже саме воно буде створювати комфорт всієї подорожі. Пам’ятайте, якщо ви купляєте взуття безпосередньо перед мандрівкою, обов’язково розносіть його хоча б тиждень. Так ви дасте змогу ногам звикнути до нового, а взуття стане більш м’яким та еластичним. Це вбереже від натирання мозолів у поході. В будь-який похід беріть дві пари взуття. Літом можна взяти ще в’єтнамки або щось на подобі цього.</p>

<p><strong>4</strong>. Штани. Звичайно, найкраще підійдуть спеціальні трекінгові штани із спеціальних матеріалів, що відводять вологу, швидко сохнуть і мало важать. Однак, при відсутності трекінгових підійдуть і прості спортивні, але зауважу, що від однієї іскри, що полетить із багаття, може бути здорова дірка. Тому потрібно поводитись обачно біля костра. Літом вистачить одних штанів, а на міжсезоння варто подумати про перезмінку.</p>

<p><strong>5</strong>. Шорти. Беремо в залежності від погоди. Літом дві штуки, в міжсезоння одних вистачить.</p>

<p><strong>6</strong>. Сорочка (футболки). З футболками все і так зрозуміло, ось тільки варто продумати кількість. Скажу лише одне, або взяти багато і треба нести то все на собі, а можна взяти 2-3 шт. і в поході випрати. Те саме стосується і змінної білизни та шкарпеток.</p>

<p><strong>7</strong>. Змінна білизна.</p>

<p><strong>8</strong>. Шкарпетки бавовняні (2-3 пари) і вовняні (1-2 пари).</p>

<p><strong>9</strong>. Носові хустки.</p>

<p><strong>10</strong>. Штормовий костюм. Це куртка і штани, котрі повністю захиають від негоди. Тобто не промокають і не продуваються вітром. У них є плюси і недоліки. Не всі штормові костюми повністю водо/вітро непроникні. Особисто я перестав брати штормовий костюм. Мені цілком вистачає дощовика. Але все ж варто спробувати. можливо вам підійде.</p>

<p><strong>11</strong>. Светр флісовий. Або будь-який інший. Головне, теплий! Літом можна не брати, але для міжсезоння обов’язково. Доречі, якщо плануєте похід в гори, то светр варто взяти навіть літом.</p>

<p><strong>12</strong>. Водонепроникна плащ-накидка або накидка поліетиленова з капюшоном. В народі, просто, дощовик. Брати обов’язково, навіть коли впевнені, що дощу не буде. Дощовик добре захищає не тільки від дощу, а й від вітру. Не варто покладатися на дешеві поліетиленові плащі, вони швидко рвуться і мало захищають. Якщо плануєте ходити в походи регулярно, треба подумати про купівлю хорошого плаща-накидки. Наприклад, один із варіантів можете переглянути <a href="http://terraincognita.ua/catalog/accessories/capebag.html">тут</a>, я користуюсь саме таким.</p>

<p><strong>13</strong>. Окуляри сонцезахисні в жорсткому футлярі. За бажанням. Мені цілком вистачає кепки з козирком для захисту очей. Однак, якщо плануєте зимову подорож, то окуляри варто взяти. При сонячній погоді сніг сліпить очі. Зверніть увагу, що окуляри мають бути дійсно сонцезахисні і мати відповідні сертифікати.</p>

<p><strong>14</strong>. Годинник. Є і на мобільному, але останнім часом переконуюсь, що краще мати окремо наручний годинник, аби не садити батарею телефону.</p>

<p><strong>15</strong>. Туалетний набір. Тут кожен сам собі господар. Проте, мушу застерегти, особливо прекрасну половину, не беріть всього підряд. Мінімальний набір – мило, зубна щітка, паста, туалетний папір.</p>

<p><strong>16</strong>. Столовий набір (кружка, ложка, миска, ніж). В ідеалі це все має бути металеве і легке. Зараз на базарі не важко знайти такий посуд по 8-10 грн. Можливий варіант пластикового посуду, але його легко можна зламати при транспортуванні і тоді на вечері вам прийдеться чекати поки хтось позичить, наприклад, свою миску.</p>

<p><strong>17</strong>. Швейний набір (голки, нитки, шпильки, ґудзики). В більшості випадків ці речі є в груповому ремонтному наборі, тому уточняте у керівника групи.</p>

<p><strong>18</strong>. Індивідуальна аптечка чи медичний пакет. Індивідуальна аптечка включає в себе ліки, котрі вам можуть знадобитися індивідуально. Загальний комплект ліків і медичних препаратів буде у груповій аптечці. Про комплектування аптечки та медичне забезпечення ви зможете прочитати в розділі Медичне забезпечення туристичної групи. Порада від себе, візьміть із собою запас пластирів. Хоча вони і будуть у груповій аптечці, та їх ніколи не вистачає.</p>

<p><strong>19</strong>. Польова сумка, загальний зошит для записів, ручка, особисті документи, гроші. Тут також індивідуально вирішуйте чи будете брати для документів і дрібних речей окрему маленьку сумочку, чи скинете все в рюкзак. Зазначу, що гроші і документи потрібно загорнути в водонепроникні пакети.</p>

<p><strong>20</strong>. Ліхтарик із запасом батарейок. Для зручності варто взяти, так званий, налобний ліхтарик. Використовуючи його у вас будуть вільні руки. Такі ліхтарики легкі і досить економічні. Подбайте про запас батарейок. У довгі подорожі варто брати запасні.</p>

<p><strong>21</strong>. Фотоапарат із запасом батарейок. Добре подумайте чи варто вам брати фото/відео камеру. Проконсультуйтесь з керівником групи. Можливо цієї техніки і так буде достатньо.</p>

<p><strong>22</strong>. Фляга для води (0,5-0,75 л.). Можна використовувати звичайну ПЕТ пляшку 0,5 л або 1 л.</p>

<p><strong>23</strong>. Спальний мішок беріть відповідно до погоди і сезону. Літом – літній, зимою – зимовий</p>

<p><strong>24</strong>. Каремат. Або його ще називають туристичний килимок чи коврик для фітнесу, пінка. Вони бувають різної товщини, від чого залежить їх теплоізоляція. Варто брати двошаровий коврик, він більш довговічний.</p>

<p>Цей список більше підійде для міжсезоння, але з деякими корективами згодиться і на літо. Також ви можете <a href="/content/2012/08/list-of-equipment-offseason.pdf">скачати</a> PDF документ (80Kb) із списком спорядження наведеним вище, а також списком для зимового походу.</p>
