<p>У цій статті поговоримо про керівника мандрівки. Як правило саме він є ініціатором подорожі і безпосередньо<img src="/content/2012/09/PA020007-300x199.jpg" alt="" title="Група на маршруті" /> займається її організацією.</p>

<p><strong>Керівник</strong> – посада відповідальна, за все що відбувається з групою, чи з кожним із учасників відповідає саме він. Ось які вимоги ставить Федерація до керівника:</p>

<ol>
  <li><span style="line-height: 24px;">Вік керівника повинен бути не менше 18 років. Це цілком логічно і, мабуть, не потребує коментарів.</span></li>
  <li><span style="line-height: 24px;">Туристичний досвід керівника, має бути на порядок вище складності походу, куди він веде людей. Тобто якщо група збирається в похід І категорії складності, то керівник має мати досвід участі у ІІ категорії. Детальніше прочитати про категорії складоності походів ви можете на сторінці <a href="/tourism/sportyvnyj-turyzm-zvannya-ta-rozryady" title="Спортивний туризм, звання та розряди">Спортивний туризм, звання та розряди</a>.</span></li>
</ol>

<p>Керівник особисто контролює підготовку учасників до походу. Разом із відповідальними переглядає спорядження і допомагає його ремонтувати. Із відповідальним за харчування складає меню на кожен день мандрівки та список необхідних продуктів, планує їх покупку. Разом із штурманом складає маршрут та вивчає його. Стежить за правильним підбором картографічного матеріалу. Одним словом, керівник зобов’язаний проконтролювати все, адже, від цього в майбутньому буде залежати результат мандрівки і здоров’я та життя учасників, особливо якщо мандрівка категорійна.</p>

<p>Обов’язки керівника походу:</p>

<ul>
  <li><span style="line-height: 24px;">забезпечити підбір членів групи за їх <strong>туристичним досвідом</strong>, <strong>фізичною та технічною підготовкою</strong>, також варто звернути увагу на <strong>моральну підготовленість</strong> учасників;</span></li>
  <li><span style="line-height: 24px;">ознайомитися з районами походу;</span></li>
  <li><span style="line-height: 24px;"><strong>вивчити складні ділянки маршруту</strong> і способи їх подолання, підготувати картографічний матеріал;</span></li>
  <li><span style="line-height: 24px;">провести необхідні <strong>тренування групи</strong>;</span></li>
  <li><span style="line-height: 24px;">організувати підготовку та підбір спорядження (як групового, так і особистого), продуктів харчування, складання кошторису витрат;</span></li>
  <li><span style="line-height: 24px;">одержати у разі потреби дозвіл на відвідування районів з обмеженим доступом;</span></li>
  <li><span style="line-height: 24px;">оформити маршрутні документи;</span></li>
  <li><span style="line-height: 24px;">у разі зміни маршруту, складу групи після виїзду, повідомити про це МКК;</span></li>
  <li><span style="line-height: 24px;">повідомляти МКК про вихід на маршрути і про завершення маршруту;</span></li>
  <li><span style="line-height: 24px;"><strong>дотримуватися маршруту і виконувати одержані в МКК розпорядження і рекомендації</strong>;</span></li>
  <li><span style="line-height: 24px;">вживати всі необхідні заходи, спрямовані на забезпечення безпеки учасників, аж до завершення мандрівки;</span></li>
  <li><span style="line-height: 24px;">про всі форс-мажорні ситуації повідомляти МКК, а в разі потреби службу порятунку.</span></li>
</ul>

<p>Керівник має право:</p>

<ul>
  <li><span style="line-height: 24px;">виключати з числа учасників походу туриста, що виявився за моральними або спортивно-технічними даними не підготовленим до проходження маршруту. Якщо така ситуація виникла під час мандрівки, то учасник доставляється до найближчого населеного пункту для відправлення до місця проживання;</span></li>
  <li><span style="line-height: 24px;">передавати у разі потреби керівництво походом своєму заступнику або іншому учаснику, що має відповідний туристичний досвід.</span></li>
</ul>

<p>Окрім цього, варто зауважити, що керівник повине бути емоційно і морально стійким, дисциплінованим і впевненим у своєму рішенні. Щодо останнього, то потрібно прислухатись і до думки інших учасників. За час мандрівки керівнику потрібно приймати багато важливих рішень, а деколи, їх потрібно прийняти дуже швидко, при цьому проаналізувати і зважити всі можливі варіанти.</p>

<p>Від <strong><em>досвіду</em></strong> керівника, його <strong><em>авторитету</em></strong>, <strong><em>моральної стійкості</em></strong> залежить здоров’я та життя учасників походу.</p>
