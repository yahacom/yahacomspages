<!DOCTYPE html>
<html>
<head>
    <meta charset="utf-8">
    <title>Нотатка із щоденника #17: Новорічні свята, підсумки року, що минув - </title>
    <meta name="description" content="Блог, новини і т.д.">
    <link rel="stylesheet" href="/assets/css/style.css">
</head>
<body>
<!-- Header partial -->
<header>
  <h1><a href="/"></a></h1>
  <p>Блог, новини і т.д.</p>
</header>


<main class="container">
    <p>Всім привіт! Цього разу я зустрічав Новий рік в Карпатах, тому не було можливості вийти в інтернет і традиційно підвести підсумки 2014 року, та подумати про плани на 2015. Та і з привітаннями цього разу я особливо не заморочувався. Якщо пам’ятаєте, минулого року будл навіть відео. А цього разу я просто взяв і звалив в гори, аби зустріти Новий рік в туристичному притулку за 10 км від найближчого села.</p>

<p>Про те як я зустрів 2015-й напишу в окремій статті. А зараз хочу все ж таки коротко написати про те, які цікаві події відбулися зі мною в 2014, які це мало наслідки та що я планую робити далі. Традиційний текст, мабуть, для будь-якого блогера, але дещо із запізненням.</p>

<p>Звичайно, 2014 рік був насичений різними подіями, в принципі як і будь-який інший рік. Він мав як негативні так і позитивні сторони.</p>

<p>Для мене 2014 рік був роком подорожей і відкриттів. За вже минулий рік, я подорожував чи не більше, ніж за останні декілька років. Серед цих подорожей поїздка в <a href="/public/pojizdka-v-svyatohirsku-lavru" title="Поїздка в Святогірську лавру">Святогірськ</a>, <a href="/public/odesa-podorozh-u-misto-vrazhen" title="Одеса – подорож у місто вражень">Одесу</a> та Вінницю, чотири походи в Карпати – по одному на кожну пору року. Декілька походів по Харківській області.</p>

<p><a href="/content/2014/08/IMG_7809.jpg"><img src="/content/2014/08/IMG_7809.jpg" alt="Коте" /></a></p>

<p>Неймовірний досвід керівництва дав неспортивний <a href="/public/travneva-chornohora-lviv-pochatok-pohodu" title="Травнева Чорногора: Львів, початок походу">травневий похід на Чорногору</a>, коли в складі моєї групи було 18 чоловік різного віку, різної підготовки та з різними планами на той похід. З тої мандрівки я виніс безліч уроків для себе.</p>

<p><a href="/content/2014/05/IMG_0449.jpg"><img src="/content/2014/05/IMG_0449.jpg" alt="Група на траверсі Бребенескула" /></a></p>

<p>У 2014 році я вперше приймав участь у мультигонці із спортивного орієнтування і навіть виборов там третє місце. Це був неймовірно цікавий захід. Також я піднявся вище на одну сходинку у спортивному пішохідному туризмі. Тепер у мене є керівництво <a href="/public/karpaty-ii-katehoriji-skladnosti-marmarosy" title="Карпати ІІ категорії складності: Мармароси">походом другої категорії складності</a>.</p>

<p><a href="/content/2014/09/DSC8580-1.jpg"><img src="/content/2014/09/DSC8580-1.jpg" alt="На Дземброні" /></a></p>

<p>Кожні такі мандри супроводжувалися великою кількістю нових корисних знайомств – гори об’єднують. Так, у травневому поході, на Несамовитому випадково я познайомився із Пашею, досвідченим туристом. І в результаті отримав надійного і підготовленого учасника в поході-двійці та хорошого друга загалом =). Знайомства з керівниками інших груп у літньому поході дали поштовх до переосмислення принципів організації харчування у моїх походах. Поки це ще концепція на папері, але одним із планів на 2015 – її втілення в життя. Також варто сказати про зимовий виїзд в Карпати на святкування Нового року. Це моя перша поїздка в Карпати зимою! І це було чудово. І знову багао цікавих знайомств із досвідченими туристами, що бували на Кавказі. Сподіваюся, такі знайомства допоможуть мені в майбутньому теоретично і практично підготуватися до подорожі в той край.</p>

<p>Звісно, важливою подією було <a href="/public/dyplomna-robota-mission-complete" title="Дипломна робота – mission complete">закінчення бакалаврату</a> і вступ до магістратури. Той час, він проходить настільки швидко… Залишилося лише півтора роки бути студентом…</p>

<p><a href="/content/2014/06/IMG_7352.jpg"><img src="/content/2014/06/IMG_7352-1000x1500.jpg" alt="Біля деканату" /></a></p>

<p><a href="/public/notatka-iz-schodennyka-12-icebucketchallenge" title="Нотатка із щоденника #12: iceBucketChallenge">Естафета iceBucketChallenge</a> дісталася і до мене, обливашки зробив, гроші на благодійність перерахував. Шкода, правда, що на мій виклик відгукнувся лише один учасник. Ну а іншим двом, нехай то буде на їх совісті.</p>

<p>В минулому році у мене з’явилася нова дзеркальна камера. Ну і, звичайно, з’явилися набагато якісніші знимки. Ну це я так думаю. Можливо, хтось із більш досвідчених фотографів відпише в коментарях, що він думає про мої фото.</p>

<p>У вересні 2014 року я вперше був у ролі акредитованого фотографа на <a href="/public/notatka-iz-schodennyka-14-khff" title="Нотатка із щоденника #14: KhFf">Харківському фестивалі вогню</a>, що також відбувався вперше. Захід неперевершено крутий. Світлин відзняв багато, і вважаю, що із поставленим завданням впорався, хоча то, знову ж таки, не мені судити.</p>

<p>Разом з тим, маю ще одне досягнення в області фотографії – мою світлину надрукують в <a href="http://stezhky.org.ua/novyny/kalendar-2015">календарі 2015 Карпатські стежки</a>. Звичайно, це не журнал Times чи щось на кшталт того, але все ж маленька перемога.</p>

<p><a href="/content/2015/01/2015-page-006.jpg"><img src="/content/2015/01/2015-page-006-1060x1500.jpg" alt="Календар 2015 Карпатські стежки" /></a></p>

<p>Також у минулому році я все ж почав писати сайт – систему організації мандрівок, що покликана автоматизувати цей непростий процес. На разі є робоча версія з обмеженим функціоналом, але вона ще не для “продакшена”.</p>

<p><a href="/content/2015/01/touristick_screen.jpg"><img src="/content/2015/01/touristick_screen.jpg" alt="Головна сторінка сайту" /></a></p>

<p>Ну і саме прикре за рік, це, мабуть, те, що мій старий хостинг підсунув мені свиню. В один прекрасний момент він просто заблокував мені доступ до бази даних та файлів блогу і почав вимагати грошей… І таке буває, на жаль. Мені довелося витратити певну суму грошей, відчутну для студентської кишені, на відновлення доступу. Разом з тим, величезним плюсом з цієї ситуації є переїзд мого блогу на платний хостинг, що знаходиться в Харкові! І тепер я постійно роблю бекапи. Так бувало, що я їх не робив…</p>

<p><a href="/content/2015/01/zyma_07.jpg"><img src="/content/2015/01/zyma_07.jpg" alt="З Новим роком 2015!" /></a></p>

<p>Рік, що минув, був дійсно насиченим, динамічним, сповненим випробувань, втрат і надбання, поразок та перемог, розчарувань та вражень… Чому я зараз пишу як про негативні так і позитивні події? Та тому, що життя таке, і не потрібно себе обманюватиу нас все тільки добре та хороше. Життєві випробування та негаразди дають людині мудрість, загартовують її і взагалі, роблять життя цікавим. Тож у новому році, я бажаю всім насиченого яскравого життя, сповненого позитивних пригод! А випробування, якими би важкими вони не були, будуть подолані!!! Дякую кожному, хто в цей рік був зі мною на моєму блозі! Вітаю з Новорічними та Різдвяними святами.</p>

</main>

<!-- Footer partial -->
<footer>
  <p>&copy;  2023</p>
</footer>

</body>
</html>
