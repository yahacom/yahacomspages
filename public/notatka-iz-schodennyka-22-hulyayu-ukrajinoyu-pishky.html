<!DOCTYPE html>
<html>
<head>
    <meta charset="utf-8">
    <title>Нотатка із щоденника #22: гуляю Україною пішки - </title>
    <meta name="description" content="Блог, новини і т.д.">
    <link rel="stylesheet" href="/assets/css/style.css">
</head>
<body>
<!-- Header partial -->
<header>
  <h1><a href="/"></a></h1>
  <p>Блог, новини і т.д.</p>
</header>


<main class="container">
    <p>Добігає до кінця 12 день нашої пішої подорожі через Україну, і я вирішив трішки написати про наші пригоди. Попередні публікації, та і майбутні також – це, так би мовити, звіти з ходових днів. Ви, звісно, помітили, що я не викладав ніяких фотографій. Нажаль, просто нема можливості. Всі тексти я пишу у блокноті і потім публікую з телефону. Вже призвичаївся набирати статті на екранній клавіатурі. Спочатку було дуже незвично і довго. І помилки таки трапляються, я прошу за це вибачити. По поверненню перечитаю все ще раз і виправлю.</p>

<p>Усі фото і відео на картках пам’яті, та і то все потрібно буде обробити, перш ніж публікувати. Тому поки тільки тексти. Я вже записав декілька відео для свого особистого відео блогу. І викладу їх, коли повернуся назад.</p>

<p>Зараз у нас є проблеми з інтернетом – ми не можемо передати відео-матеріали для блогу проекту. Саме тому випуски поки не виходили.</p>

<p>А ще у мене починаються трабли з пам’яттю – матеріалів, фото та відео все більше, а карток нема. У мене всього 20 гігабайт. Але є із собою жорсткий диск, тому у добрих людей можу скинути все на нього. Якщо, звісно, такі трапляються.</p>

<p>Останнім часом нам дуже допомагають місцеві активісти і підприємці. Так, у Краснокутську ми познайомилися із Станіславом і Миколою, вони дали нам контакти в Котельві та Опішні. Ці надзвичайно класні і добрі люди дуже допомогли нам у нашій подорожі. Завдяки ним, ми вже третій день йдемо без рюкзаків – нам їх просто підвозять до місця ночівлі. Такі маніпуляції дозволяють нам більше знімати і спілкуватися, а також трохи детальніше оглядати пам’ятки і музеї. Дуже приємно, що у моїй країні є такі чудові люди, готові допомогти.</p>

<p>За час подорожі я вже побачив достатньо місць, в які обов’язково хочеться повернутися. І я це точно зроблю. А раніше я про ці місця і не чув. Ось так, крокуючи у проекті Inside of living, я відкриваю для себе рідну країну.</p>

<p>Подорожуйте і будьте здорові! А куди податися, ми підкажемо вам після того, як самі повернемося додому. =)</p>

</main>

<!-- Footer partial -->
<footer>
  <p>&copy;  2023</p>
</footer>

</body>
</html>
