<!DOCTYPE html>
<html>
<head>
    <meta charset="utf-8">
    <title>Inside of living: день #21, село Греблі - </title>
    <meta name="description" content="Блог, новини і т.д.">
    <link rel="stylesheet" href="/assets/css/style.css">
</head>
<body>
<!-- Header partial -->
<header>
  <h1><a href="/"></a></h1>
  <p>Блог, новини і т.д.</p>
</header>


<main class="container">
    <p><img src="/content/2015/03/poster_inside_of_living.jpg" alt="poster_inside_of_living" /></p>

<p>10 травня, а саме така дата була на календарі в 21 день нашої подорожі. А це означає, що того дня було три тижні з моменту старту проекту. Знову ж таки, ніби і не сама визначна дата, але ти сам її собі створюєш, виділяєш якісь основні моменти – приємно знати, що цей день особливий! =)</p>

<p>Оскільки наша зупинка в готелі була не зовсім запланованою, і в попередній день ми пройшли всього близько 10 км, то повинні були наздогнати відставання. Вирішили влаштувати півднівку.</p>

<p>Маршрут на сьогодні був ненапружений. Вийшли в дорогу близько обіду. Йшли вздовж дороги, і на шляху до села Товсте (де мали зупинитися на ночівлю) трапилося лише одне селище – Греблі. Воно невеличке, і за інформацією з інтернету, там проживає всього 250 осіб. Пам’ятник невідомому солдату у Греблях був, мабуть, найдивнішим, що ми бачили за ці три тижні. Я, напевне, не помилюся, якщо скажу, що цей пам’ятник унікальний і не схожий на всі інші. Сам солдат і лице скульптури виглядає дуже дивно.</p>

<p>Настя познайомилась із дивчатками Сашею і Танею, вони показали нам місцеву інсталяцію із ПЕТ-пляшок. Зараз такі дуже популярні по всій Україні і ми зустрічали подібне ледь не в кожному селі.</p>

<p><a href="/content/2015/06/GOPR5677.jpg"><img src="/content/2015/06/GOPR5677.jpg" alt="Фото з Сашею і Танею, с. Греблі" /></a></p>

<p>Ще виходячи із Семенівки, ми не подумали про запаси води. А поки дійшли до Греблів, то й те що було випили. Водички набрали у пана, котрого зустріли на виході із села. Він з дружиною саме порався на городі. Поговорили про те, про се., звісно, сфотографувалися.</p>

<p><a href="/content/2015/06/IMG_5714.jpg"><img src="/content/2015/06/IMG_5714.jpg" alt="Красива українська мазанка, с. Греблі" /></a></p>

<p>Йдемо, сонце ще достатньо високо над горизонтом, а ми вже підходимо до Товстого. Тут, неподалік, у нас місце ночівлі. Як і завжди, заходимо до магазину, а потім шукаємо де б набрати водички на вечерю і сніданок.</p>

<p>Можливо, це був перший день, коли ми ставили намети так рано. Звичайно, легко і швидко йдеться, коли кілометраж невеликий, як і було того дня. А як приготували їсти, сонце саме ховалося за горизонт, і ми, покидавши все, побігли фотографувати ту красу.</p>

<p>Того дня, коли стемніло, я вперше за три тижні взяв штатив і фотографував зорі.</p>

<p><a href="/content/2015/06/IMG_5728.jpg"><img src="/content/2015/06/IMG_5728.jpg" alt="Зоряне небо, с. Товсте" /></a></p>

<p>День вийшов легким, розвантажувальним, зовсім не насиченим пригодами і подіями.</p>

<p>От наступного дня у на с буде багато розмов і знайомств з цікавими людьми. Кожен день проекту по своєму особливий. Його створюють пригоди і люди, що трапляються на нашому шляху.</p>

<p><strong>Технічна інформація</strong></p>

<p><em>Перехід:</em> смт. Семенівка – с. Товсте.</p>

<p><em>Дистанція:</em> 15 км.</p>

<p><em>Чистий ходовий час:</em> 2 год 52 хв.</p>

<p><em>Середня швидкість руху:</em> 5,1 км/год.</p>

</main>

<!-- Footer partial -->
<footer>
  <p>&copy;  2023</p>
</footer>

</body>
</html>
