<!DOCTYPE html>
<html>
<head>
    <meta charset="utf-8">
    <title>Травнева Чорногора: Туркул, Говерла, Петрос - </title>
    <meta name="description" content="Блог, новини і т.д.">
    <link rel="stylesheet" href="/assets/css/style.css">
</head>
<body>
<!-- Header partial -->
<header>
  <h1><a href="/"></a></h1>
  <p>Блог, новини і т.д.</p>
</header>


<main class="container">
    <p><img src="/content/2014/05/poster_charnogora_3.jpg" alt="Травнева Чорногора" /></p>

<p>Це продовження розповіді про травневий похід в Карпати. У <a href="/public/travneva-chornohora-pershi-kroky-do-najvyschyh-hir" title="Травнева Чорногора: перші кроки до найвищих гір">попередній частині</a> описувались наші мандри від озера Марічейка до озера Несамовите. За той час ми вже взяли один двотисячник – гору Піп Іван. Ну що ж, продовжимо. =)</p>

<p><a href="/content/2014/05/DSC_5575.jpg"><img src="/content/2014/05/DSC_5575.jpg" alt="Днівка на Несамовитому" /></a></p>

<p>П’ятого дня у нас днівка. День відпочинку, можна розслабитись та насолоджуватись красою гір, піти щось познимкувати. Загалом роби що хочеш. У мене на той день був запланований радіальний вихід на Шпиці, однак, зважаючи на сніг я вирішив не йти на ту гору, а повернутися дещо далі і взяти Бребенескул, Гутин Томнатик і Ребра. То є двотисячники, котрі ми пропустили попереднього дня за браком часу.</p>

<p><a href="/content/2014/05/IMG_6586.jpg"><img src="/content/2014/05/IMG_6586.jpg" alt="На Несамовитому" /></a></p>

<p>Дощ на Несамовитому</p>

<p>Власне, тою прогулянкою я і зайнявся близько обіду. Зі мною пішли Міша і Яша. Спершу ми піднялись на Ребра (2001 м н.р.м), звідти були відмінні краєвиди – Чорногору обступали хмари і в світлі сонця це виглядало круто. Потім вирішили йти на Бребенескул, а там, за ним, творилося щось страшне.</p>

<p><a href="/content/2014/05/IMG_6633.jpg"><img src="/content/2014/05/IMG_6633.jpg" alt="Радіальний вихід" /></a></p>

<p>Вид на Говерлу</p>

<p><a href="/content/2014/05/IMG_6635.jpg"><img src="/content/2014/05/IMG_6635.jpg" alt="Хребет накриває негода" /></a></p>

<p>Негода в напрямі Бребенескула</p>

<p>Поки йшли чорна хмара накрила Піп Іван і потихеньку сунула у нашому напрямку. Я вже думав, що все, зараз як накриє дощем чи градом, та негода пройшла стороною, лише трохи зачепивши нас чи то снігом, чи то мілким градом. Так чи інакше, а на Бребенескул (2032 м н.р.м) ми піднялися. А далі по плану Гутин Томнатик (2016 м н.р.м.).</p>

<p><a href="/content/2014/05/IMG_6702.jpg"><img src="/content/2014/05/IMG_6702.jpg" alt="Туркул, Говерла і Петрос" /></a></p>

<p>Туркул, за ним Говерла правіше, Петрос лівіше</p>

<p><a href="/content/2014/05/IMG_6703.jpg"><img src="/content/2014/05/IMG_6703.jpg" alt="Вид з вершини Гутин Томнатик" /></a></p>

<p>Неповторний краєвид на г. Гутин Томнатик</p>

<p><a href="/content/2014/05/IMG_6739.jpg"><img src="/content/2014/05/IMG_6739.jpg" alt="Я на вершині Гутин Томнатик" /></a></p>

<p>Ця гора мені подобається так само як і Петрос – чудові краєвиди на Чорногору, Мармароси та інші масиви. Вечоріло, коли ми поверталися до нашого табору. Там на нас чекав обід, чи то вже вечеря. =)</p>

<p>Також частина групи в той день піднялась на гору Туркул – звідти чудово видно захід сонця. Я вирішив туди не іти, зважаючи, що наступного ходового дня, таки доведеться лізти на вершину з наплічниками. За той час знайомилися із іншими групами, котрі тільки прийшли на Несамовите. Біля однієї із них затримались довше – гітара збирає навколо себе людей. Спати полягали пізно, однак, не критично.</p>

<p><a href="/content/2014/05/IMG_6753.jpg"><img src="/content/2014/05/IMG_6753.jpg" alt="Гора Туркул на заході сонця" /></a></p>

<p>Захід сонця на Несамовитому</p>

<p>А шостого дня знову в дорогу. Маємо дістатися підніжжя Петроса і взяти Говерлу. А починалося то все з підйому на Туркул (1933 м н.р.м.). В літню пору року мало груп з наплічниками лізуть на ту гору, а ось у травні траверс, що пролягає на східному схилі все ще в снігу, тому всі тримають свій шлях на вершину.</p>

<p><a href="/content/2014/05/IMG_6757.jpg"><img src="/content/2014/05/IMG_6757.jpg" alt="Підйом на Туркул" /></a></p>

<p><span style="text-align: justify; line-height: 1.5em;">Я очікував, що підйом тут буде складніший, та він десь такий як стежка на Петрос з боку Сідловини.</span></p>

<p><a href="/content/2014/05/IMG_6778.jpg"><img src="/content/2014/05/IMG_6778.jpg" alt="Група на горі Туркул" /></a></p>

<p>Група на вершині г. Туркул</p>

<p>На горі почався дощ із невеликим градом і піднявся досить різкий вітер. В сумі це ускладнювало подальше пересування. Так, разом із негодою ми траверсували Данціж і дійшли до траверсу Пожижевської, а там і негода вщухла. Один тільки вітер залишився. Так потрохи піднялися і на Брескул, а за ним починається підйом на Говерлу – найвищу точку України.</p>

<p><em><strong>Читай також:</strong> <a href="/public/pohid-karpatamy-osmoloda-volovets" title="Похід Карпатами – Осмолода-Воловець">похід І категорії складності по масиву Горгани (Осмолода-Воловець)</a></em></p>

<p>Піднімалися близько 30 хвилин хтось довше, хтось швидше. На підйомі одна із учасниць потягнула ногу, однак, залишок шляху до вершини все ж було пройдено. На Говерлі (2061 м н.р.м.) ми зробили довший привал і перекус. Людей тут було море – одні групи приходять, другі повертаються на Заросляк. Все це звичайні туристи, котрих автобусом возять до підніжжя гори.</p>

<p><a href="/content/2014/05/DSC_5585.jpg"><img src="/content/2014/05/DSC_5585.jpg" alt="DSC_5585" /></a></p>

<p>Я тим часом думаю як розрулити ситуацію, адже травмовану, хоч і не сильно, ногу навантажувати спуском, а потім подальшими підйомами не добре. Тому прийняли спільне рішення – частина групи у складі чотирьох чоловік спускається в Заросляк і звідти прямує до Ворохти, а решта учасників разом зі мною продовжує рух по маршруту.</p>

<p><a href="/content/2014/05/IMG_6806.jpg"><img src="/content/2014/05/IMG_6806.jpg" alt="Група на Говерлі" /></a></p>

<p>Найвища точка України – Говерла</p>

<p><a href="/content/2014/05/IMG_6798.jpg"><img src="/content/2014/05/IMG_6798.jpg" alt="Паломництво на Говерлу" /></a></p>

<p>“Паломництво” на Говерлу =)</p>

<p>Сказано – зроблено, і наші друзі почали свій спуск із Говерли. Ну і нам час вирушати далі, прямуємо до Сідловини. Там знаходиться щось типу лісництва, і зазвичай з туристів там беруть оплату за відвідування Говерли. Однак, того дня ми просто пройшли мимо тих хатин і ніхто нас не зупиняв. Це мене дуже здивувало при тому, що там відпочивало повно народу, тобто хтось із працівників там точно був. Ну то таке, не беруть грошей то й добре. =)</p>

<p><a href="/content/2014/05/DSC_5618.jpg"><img src="/content/2014/05/DSC_5618.jpg" alt="Дорога до Петроса" /></a></p>

<p>Дорога на Сідловину</p>

<p>За Сідловиною дорога практично рівна йде собі лісом, аж до Петроса. Місцями там відкриваються красиві види на хребти і масиви гір. Подекуди трапляються потічки і більші потоки чистої гірської води, що течуть собі невпинно вниз, наповнюючи якусь річку. Милуючись красою гір, ми прийшли на полонину Головчеська, а там і до місця ночівлі декілька сот метрів. Місце хороше – вода близько, вітер не дме, ось тільки дрова потрібно пошукати. Але ж, хто шукає – той завжди знайде.</p>

<p><img src="/content/2014/05/IMG_6810.jpg" alt="Під Петросом" /></p>

<p>Ранок останнього, сьомого дня був настільки чудовим, теплим та сонячним, що на маршрут ми вийшли аж о дванадцятій годині. Гарненько просушили намети, почистили спорядження і рушили підкорювати останній на маршруті двотисячник – Петрос (2020 м н.р.м.).</p>

<p><a href="/content/2014/05/IMG_6826.jpg"><img src="/content/2014/05/IMG_6826.jpg" alt="Полонина Головчеська" /></a></p>

<p>Та гора має шикарний підйом, подекуди на стежині трапляються великі валуни і кам’яні брили. А на них потрібно досить високо задирати ноги. =) Петрос завжди подобався мені тим, що вже на підйомі тут відкриваються чудові пейзажі. Десь на половині нашого шляху до вершини погода почала змінюватись – було зрозуміло, що скоро на зміну теплому сонцю прийде дощ, а можливо і град. Але робити нічого, потрібно продовжувати підйом. І дійсно, поки всі учасники групи дісталися вершини негода розходилася, хмари закутали гору практично з усіх боків. Йшов дощ із мілким градом і те все підсилювали пориви вітру. То є дуже неприємна річ, скажу я вам, особливо коли нема нормального захисту (дощовика чи накидки). На Петросі в той час уже було декілька груп, а ще декілька піднімалося, ну і звичайно всі кинулися до старої каплички, що є на вершині. Та місця там було обмаль. На підйомі частина наших учасників змокла, тому пішли в ту капличку переодягатися, ну а поки їх чекали, то і негода вщухла. Тому мали можливість зробити декілька кадрів на вершині.</p>

<p><a href="/content/2014/05/IMG_6839.jpg"><img src="/content/2014/05/IMG_6839.jpg" alt="Група на горі Петрос" /></a></p>

<p>На вершині Петроса</p>

<p><a href="/content/2014/05/IMG_6853.jpg"><img src="/content/2014/05/IMG_6853.jpg" alt="Група на горі Петрос" /></a></p>

<p>І знову вирушаємо, дорога веде нас траверсами до підніжжя гори Шешул, на горизонті розкинулись гірські пасма, світить сонце, десь там пропливають хмарки… Та не довго погода була такою приємною і теплою. Коли підходили до Шешула насунули хмари і пішов дощ, так ми разом із ним йшли добру половину дороги до Квасів.</p>

<p>Сиро і неприємно – так я можу описати той відрізок шляху. Єдине, що тоді тішило – це відсутність вітру, прикиньте, якщо до всього тобі по обличчю періщить холодний дощ. Ближче до вечора негода відступила, з гір почав підійматись красивий туман, поруч з нами вітер переганяв хмари з одного місця в інше. Спостерігаючи за цим, відчуваєш щось, що неможна передати словами, переповнюють емоції від неповторної краси природи.</p>

<p><a href="/content/2014/05/DSC_5664.jpg"><img src="/content/2014/05/DSC_5664.jpg" alt="З гір сходить туман і хмари" /></a></p>

<p>До Квасів залишилось ще зовсім трохи, дорога стрімкіше пішла на спуск. Десь на полонині дзвониками дзвенить отара овечок. І он, з-поза дерев з’являється перша хатина селища. На привал зупинилися неподалік мінерального джерела. Маршрут успішно пройдено. Та розслаблятися ще рано, потрібно приготувати вечерю і встигнути на потяг. Тому, трохи перепочивши, прямуємо в магазин, а потім по воду. Попутно оглядаємо руїни недобудованого пансіонату.</p>

<p><a href="/content/2014/05/DSC_5684.jpg"><img src="/content/2014/05/DSC_5684.jpg" alt="Кваси" /></a></p>

<p>Селище Кваси</p>

<p><a href="/content/2014/05/DSC_5695.jpg"><img src="/content/2014/05/DSC_5695.jpg" alt="Недобудований пансіонат" /></a></p>

<p>Вночі посадка на «раховоз», то поїзд такий місцевий. Їдемо до Львова, по дорозі ще потрібно забрати із Ворохти учасників, котрі зійшли з маршруту на Говерлі.</p>

<p>Такою була наша мандрівка Травневою Чорногорою. За сім днів ми подолали 86,5 кілометрів по дорогах, стежках та бездоріжжю, із снігом і без, з дощем та градом, вітром і сонцем. Природа влаштовувала різні випробування для всіх учасників походу. І саме це дозволило відчути всю повноту пригод і атмосферу Карпатських гір. Усією групою з наплічниками взяли три двотисячники, а я зійшов на всі решту разом з Яшею і Мішою. Дякую всім учасникам за хороший похід та багато позитивних емоцій. Сподіваюсь на подальші спільні мандри. =)</p>

<p>————————————————————————————————————————</p>

<p><strong>Технічна інформація</strong></p>

<p>День 6, 02.05.2014, П’ятниця.</p>

<p><strong>Денний перехід:</strong> оз. Несамовите – г. Туркул – г. Говерла – пол. Головчеська.</p>

<p><strong>Протяжність:</strong> 14,5 км (з урахуванням коефіцієнта 1,2 для гірської місцевості України).</p>

<p><strong>Чистий ходовий час:</strong> 5 год. 05 хв.</p>

<p><strong>Середня швидкість руху:</strong> 2.9 км/год.</p>

<p>День 7, 03.05.2014, Субота.</p>

<p><strong>Денний перехід:</strong> пол. Головчеська – г. Петрос – пол. Шумнєска – смт. Кваси.</p>

<p><strong>Протяжність:</strong> 17,5 км (з урахуванням коефіцієнта 1,2 для гірської місцевості України).</p>

<p><strong>Чистий ходовий час:</strong> 4 год. 31 хв.</p>

<p><strong>Середня швидкість руху:</strong> 3,9 км/год.</p>

<p>Висловлюю подяку <a href="https://vk.com/sergey.tsenner">Сергію Ценнеру</a> та <a href="https://vk.com/id35052407">Яші Родигіну</a> за фотографії, що використовувалися у цій публікації.</p>

<p>Це третя, завершальна частина розповіді про мандри травневою Чорногорою. Читай також попередні частини:</p>

<p>Частина 1 – <a href="/public/travneva-chornohora-lviv-pochatok-pohodu" title="Травнева Чорногора: Львів, початок походу">Травнева Чорногора: Львів, початок походу</a></p>

<p>Частина 2 – <a href="/public/travneva-chornohora-pershi-kroky-do-najvyschyh-hir" title="Травнева Чорногора: перші кроки до найвищих гір">Травнева Чорногора: перші кроки до найвищих гір</a></p>

<p><em>Якщо тобі сподобалась ця публікація натискай мені подобається та розповідай друзям у соціальних мережах, або ж став дизлайк, якщо вважаєш, що даремно втратив(ла) свій час. Скористайся для цього кнопками нижче. Залишай коментарі, мені важлива твоя думка. Також можна підписатися на новини блогу в групі <a href="http://vk.com/yahacoms_p">ВКонтакті</a>.</em></p>

</main>

<!-- Footer partial -->
<footer>
  <p>&copy;  2023</p>
</footer>

</body>
</html>
